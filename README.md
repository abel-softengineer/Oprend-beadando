
Itt a tavasz, a nyuszik is készülnek a "Húsvéti Locsolókirály" választásra. A nyuszi fiúk között versenyt szervez "Főnyuszi", az lesz a "Locsolókirály", aki a legszebb locsolóverset tudja elmondani. Pl.  "Piros tojás fehér nyuszi, locsolásért jár egy puszi!" A locsoló versike mellett tároljuk a nyuszi fiú nevét (pl Tapsi Füles) és a versikéért kapott tojások számát. Aki a locsolás során a legtöbb piros tojást gyűjti össze a nyuszi lányoktól az lesz a király. A versenyre jelentkezni kell.  A jelentkezéskor meg kell adni nyuszinak a nevét, a locsoló versikét. A tojások száma jelentkezéskor 0.  Az adatokat fájlban tároljuk.

Eljön a Húsvét hétfő, a "Főnyuszi" minden nyuszi fiút (egy gyerek folyamat) a jelentkezettek közül elküld a nyuszi lányokhoz locsolni. A fiúk elmennek a kiszemelt nyuszi családhoz locsolni, ha megérkeznek, jelzést küld a gyerek folyamat erről a "Főnyuszinak", majd sorban elmondják a versikéket, azokat képernyőre írják, amire a nyuszi lányok a locsolásért piros tojásokat adnak a fiúknak. Ha nagyon tetszett a vers akkor többet, ha nem, kevesebbet. Egy nyuszi fiú 1 és 20 között kap tojásokat a tetszés index függvényében (véletlenszám). Ezt is képernyőre írja a gyerek folyamat, és visszaküldi csővezetéken a kapott tojások számát a Főnyuszinak, majd befejezik a locsolást. Főnyuszi a csövön kapott értékeket rögzíti az adatok között. Egyúttal a legtöbb tojást gyűjtő fiút, "Húsvéti Locsolókirály"-nak kikiáltja, majd képernyőre írja a nevét és a kapott tojások számát.

Készítsen C nyelvű programot ami  ezt a feladatot megoldja, a megoldásnak vagy az opsys.inf.elte.hu kiszolgálón, vagy egy hozzá hasonló Linux rendszeren kell futnia. A megoldást a beadási határidőt követő héten be kell mutatni a gyakorlatvezetőnek.
